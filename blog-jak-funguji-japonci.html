
    <!doctype html>
    <html lang="en">
    <head>
      <meta charset="utf-8">
      <title>Jak fungují Japonci | Svět patří těm, co se neposerou</title>
      <meta name="description" content="Cesta kolem světa">
      <meta name="author" content="Jakub Mrozek">
      <meta name="viewport" content="width=device-width, initial-scale=1, shrink-to-fit=no">
      <link href="https://fonts.googleapis.com/css?family=Open+Sans:300,600" rel="stylesheet">
      <link rel="stylesheet" href="styles/css.css">
    </head>
    <body>
      <div class='content'>
    
      <menu class='menu'>
        <a href='index.html'>Domů</a>
        <a href='rok-na-ceste-kolem-sveta.html'>Rok na cestě kolem světa</a>
        <a href='alba.html'>Alba a cestopisy</a>
        <a class='active'href='blog.html'>Blog</a>
      </menu>
    
    <div class='blog-post'>
      <h2 class='blog-headline'>
        Jak fungují Japonci
        <span class='blog-date'>1.5.2018</span>
      </h2>
      <div class='blog-post-inside'>
        <div class='blog-post-left'>
          <div class='blog-content'>
          
Včera za mnou přiběhla Aoko, moje japonská paní domácí, a ptá se mě: „Jacob, Jacob, do you like me?!“ Já jsem hned odpověděl, že ano, protože jsem místo „me“ rozuměl „meet“, což mi dávalo smysl, jelikož se mě ptá na oblibu různých potravin každou chvíli.

          <p>Za kladnou a pohotovou odpověď jsem byl odměněn a dostal jsem velký hrnek latte kávy, protože nedávno při pravidelné prohlídce věcí, které jsem si právě koupil v supermarketu/večerce, objevila něco nového, malou plechovku kávy z automatu. Já jsem nápoj bezmyšlenkovitě vypil a až do této chvíle nemůžu usnout, protože jsem si neuvědomil, že piju kávu v zemi, kde mají vlastní slovo pro smrt z přepracování. Co je pro Japonce slabá káva, po tom Čech neusne celou noc. Dnes jsem tedy nemusel zbytečně plýtvat časem a místo spánku jsem se ve 4 hodiny ráno vydal na mnohahodinovou pěší túru po Japonsku. Kromě toho, že jsem v Zemi vycházejícího slunce poprvé viděl vycházet slunce, jsem mohl pozorovat celý den Japonce ve svém přirozeném teritoriu a nyní podávám zprávu, co jsem především dnes zjistil o tomto ohroženém druhu.</p>

<ul><li>Pro transport mláďat se nepoužívají kočárky. Ty se buď převážejí na upraveném kole, které má navíc sedačku vpředu a vzadu, nebo se přenášejí na zvláštním postroji na přední části těla; pokud jde spolu sameček i samička, dítě přenáší vždy sameček.</li><li>V domech se nepoužívají klasické zámky na klíč, ale na kód. Klepnete na displej, ten se rozsvítí, zadáte (nejčastěji) čtyřmístný kód a můžete vstoupit do bytu.</li><li>O Japonsku se říká, že když člověk přijde o telefon nebo peněženku, tak má přijít na nejbližší policejní stanici, nejspíš ji tam najde, protože ji tam donese ten, kdo ji našel. Japonsko má jeden z nejnižších indexů kriminality na světě. V místě, kde bydlím, se třeba dům vůbec nezamyká, dveře zůstávají pootevřené celý den a když odjeli majitelé na dovolenou, nechali 4 jízdní kola před guesthousem nezamknutá.</li><li>Viděl jsem několik Japonců v obleku, kteří přišli brzy ráno nakrmit holuby. Přišli, hodili jim zrní, chvíli holuby nehnutě pozorovali a pak zase odešli.</li><li>Hodně Japonců má psa a velmi často plemeno Akita Inu podle legendárního psa Hachikō, který i 9 let po smrti svého pána chodil každý den na stejné místo a tam na něj čekal, až se vrátí z práce. Vydržel to až do své smrti. Dnes je pro Japonce vzor věrnosti a loajality, vznikl o něm film a u křižovatky Shibuya, která je nejrušnější na světě, mu postavili sochu.</li><li>Na veřejnosti se nepoužívá při rýmě kapesník. Prý je smrkání ještě nezdvořilejší než projevy nadýmání...</li><li>Pokud půjdete brzy ráno do některého ze supermarketu/večerky, máte dobrou šanci, že v jídelní části potkáte (snad) spícího muže v obleku.</li></ul>
          </div>
        </div>
        <div class='blog-post-right'>
          <img class='blog-post-img' src='facebook/timeline/photo_1962925067051020.jpg' />
        </div>
      </div>
    </div>
  
          
          </div>
        </body>
      </html>
    