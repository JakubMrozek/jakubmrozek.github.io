14.3.2019
Jak se žije v Bruneji
blog-jak-se-zije-v-bruneji.html
facebook/timeline/brunej.jpg
facebook/timeline/brunej.jpg
--------------

🇧🇳 Dobrý den ze sultanátu Brunej! Hlavní důvod, proč jsem jel na Borneo, byla návštěva této malé a bohaté země. Stojí zcela mimo zájem turistů, protože se o ní říká, že je to nejnudnější země na světě, avšak milovníkům kvalitního bizáru by uniknout neměla.
---perex---

Hned pasová kontrola na letišti byla nejzábavnější, jakou jsem kdy zažil, protože mi mladá muslimská policistka řekla, že ještě nikdy v životě žádného Čecha neviděla a začala hned hledat, kdeže ten český chalífát leží a zda náhodou nepotřebujeme víza. Její služebně starší kolegyně potvrdila, že opravdu Česko existuje a že už jednou živého Čecha viděla a že se tento chráněný druh může v Bruneji volně pohybovat. Pak mi ještě zkontrolovali platební karty, protože je neuspokojilo, že mám u sebe v hotovosti jen 52 malajsijský ringgitů.

Poté už na mě čekal Brunejčan, jehož jméno si bohužel už nepamatuji, a který mě měl odvézt přibližně 20 km od hlavního města. Najít ho nebylo obtížné, na letišti totiž nikdo jiný nečekal. Městská hromadná doprava funguje jen sporadicky, na vesnici vůbec a v celé zemi jen jen několik desítek taxíků, takže bych se jinak do guesthousu ani nedostal.

Ještě než jsme dojeli do mého místa pobytu, nabídl mi, že mi ukáže úplně všechno nejdůležitější z Bruneje, čímž se cesta prodloužila přibližně o 20 minut.

Nejprve jsme se zastavili u McDonaldu, kde mi z velkou pýchou oznámil, že už mají v celé zemi tři, ale tento byl postaven jako první a je prý nejlepší.

Poté jsme se přesunuli k této nádherné mešitě. Vypadá jako Taj Mahal, jen je hezčí, za nic se neplatí a v celém areálu je člověk zcela sám, pouze s několika muslimy, kteří ho provedou historií mešity taktéž zdarma. Řekli mi, ať přijdu příští týden, že si můžu udělat selfíčko se sultánem. Celá země je totiž každý pátek od 12 do 14 povinně uzavřena, muslimové se modlí a sultán každý týden navštíví jinou mešitu a zrovna příští týden přijede zde.

Poté jsme se odebrali na malou svačinku, pravý brunejský párek v rohlíku za pravé brunejské ceny (150 Kč) a vydali jsme se na vesnici. Cestou mi vyprávěl, jak se v Bruneji žije, že se tady benzín prodává levnější než voda a že jsou tady velmi jednoduchá pravidla. Když ti najdou drogy, okamžitě následuje trest smrti. Když ti najdou střelnou zbraň, okamžitě následuje trest smrti. A tak dále. Easy.

Já myslím, že se mi tu bude líbit.