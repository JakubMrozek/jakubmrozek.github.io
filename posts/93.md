17.1.2020
Jak se bydlí v Hiltonu
blog-jak-se-bydli-v-hiltonu.html
facebook/timeline/hilton2.jpeg
facebook/timeline/hilton2.jpeg
--------------
Minulý rok jsem bydlel něco málo přes 60 nocí ve 4* a 5* hotelech pod značkou Hilton. Na konci roku jsem díky tomu získal od Hiltonu nejvyšší status a jako diamantový člen jsem si letos mohl vyzkoušet, jak se bydlí v pokojích, které běžně stojí kolem 8 tis. Kč / noc, ale pro mě stojí zlomek této ceny nebo zde můžu bydlet i zadarmo.
---perex---
Než jsem na současnou cestu vyrazil, měl jsem několik měsíců na přemýšlení o tom, jaká by má cesta měla být a co by mi měla přinést a rozhodnutí bydlet co nejvíce s místními bylo to nejlepší, pro co jsem se rozhodl. 

Hned první bydlení u jedné rodiny v mongolském sídlišti stálo za to. Ulánbátaru ho daroval Sovětský svaz, proto bylo postaveno do tvaru SSSR a já jsem bydlel v jednom z paneláků tvořící písmeno S v nejvyšším patře. Masha, moje Airbnb hostitelka, mě brala každý večer do centra Ulánbátaru a já jsem tak mohl poznat Mongolsko úplně jinak, než ostatní turisté. Toulky nočním městem byly úchvatné, zejména když na mě Masha řvala, ať se nedívám na ty opilé lidi, co se perou, jinak mě zatáhnou do rvačky taky.  

Airbnb jsem dále používal i hodně v Číně, vždy jsem měl sdílený byt, ale samostatný pokoj. Bydlel jsem takhle v mnoha čínských rodinách. Vybavuje se mi třeba čínská rodina v Kunmingu. Doma jsem u nich mohl fotit cokoliv, podmínkou však bylo, že musí být na fotce i připravené jídlo, abych světu ukázal, jak se má čínský lid nyní dobře.

Podobně jsem pokračoval dále i ve Vietnamu a dalších zemích až do Malajsie. Zde jsem byl přes Vánoce s 睿 a jedna z mých priorit byla soukromí. Vybral jsem si hotel a trochu dražší, než byl běžný rozpočet a pamatuji si na ten moment, když jsme do pokoje vešli. Odhrnul jsem záclony a před náma byla celá prosklená stěna. Byla tma a v dálce byla jen dálnice a mě úplně fascinovala ta malá červená světýlka projíždějících aut. Připomnělo mi to dětství a pozorování červených světýlek aut z autobusu, když jsme jeli celou noc na zájezd někam do Chorvatska. Je to asi hrozné říct, ale mně se z celého Kuala Lumpur nejvíce líbilo pozorování noční dálnice přímo z postele a přišlo mi škoda vůbec usínat.
Poté jsem navštívil ještě několik dalších zemích a pak přišlo na řadu Japonsko a tady mě čekal úplně jiný svět. Do té doby jsem byl zvyklý, že cesta z letiště stojí tak maximálně 10 Kč, cesta vlakem nanejvýš padesát, za mobilní internet nezaplatím více než 100 Kč a cena za pokoj na noc nepřesáhne 300 Kč, vyšší ceny mi přišly nemorální. Před cestou do Japonska jsem si začal plánovat ideální cestu, co všechno s 睿 navštívíme a kde všude budeme bydlet a pak na mě vyskočila cena 40 tis. Kč jen za vlaky. Tak jsem se na to tak díval a říkal si, že ten japonský humor nějak nechápu? Dlouho jsem si myslel, že je někde chyba v přepočtu kurzu, ale jakmile jsem do Japonska přiletěl, zjistil jsem, že můj odhad byl trochu podhodnocený. Nejlevnější cesta z letiště stojí 200 Kč, měsíční internet 2000 Kč, vlaky by bez JR passu stály ještě o dost víc a ubytování na noc nešlo sehnat pod 2000 Kč. 
Říkal jsem si, že tady zůstanu tak 2 týdny a potáhnu o zemi dále, měl jsem ale štěstí a narazil jsem na Kaoru, která mi nabídla cenu 17 tis. Kč / pokoj na měsíc v jejím guesthousu a zůstal jsem tam nakonec čtvrt roku. Její dědeček byl ředitel Panasonicu a její matka první policejní prezidentka v Japonsku, pocházela z velmi bohaté rodiny. Její rodiče za dob Sovětského svazu procestovali více než 140 zemí, skoro celý svět, i místa, kam se oficiálně dostat nedalo, ale oni měli dostatek peněz na to, aby si zaplatili i velkou ozbrojenou eskortu, takže v nebezpečných oblastech je hlídali vojáci. Přestože mě celkem 6 návštěv Japonska stálo asi více než návštěvy všech ostatních zemí dohromady, dalo mi asi i nejvíc, pokud přistupuji k cestování jako ke škole.

O několik měsíců později jsme s 睿 navštívili Kota Kinabalu a z celé oblasti jsem byl zklamaný. Nelíbilo se mi tam vůbec nic, snad poprvé jsem hledal místa podle travel blogů a instagramu a viděl, jak velký rozdíl je mezi tím, co se prezentuje na sociálních sítích a jak ta místa vypadají doopravdy. Přemýšlel jsem, čím to zachránit a napadlo mě, že bychom mohli strávit dvě noci v pětihvězdičkovém hotelu. Ani já, ani 睿 jsme do té doby nikdy v podobném místě nebyli. Po letmém průzkumu možností jsem se rozhodl zabookovat Hilton, který je snad nejznámější řetězec v tomto oboru.
Chtěl bych napsat, že to bylo vlastně hrozně snobské a člověk vyhazuje peníze, ale bohužel je ten rozdíl veliký. Už ten check-in stál za to. Ujal se nás člověk, který s 睿 mluvil perfektní čínštinou a se mnou angličtinou. Zatímco jsem si stále říkal, že tady vůbec nepatříme, tak s námi všichni okolo jednali jako s králem a královnou. Pokoj jsme prvních 15 minut nemohli používat, 睿 vše musela zdokumentovat, jelikož tomu nemohla uvěřit. Snad nikdy v životě jsem nespal na takhle pohodlné posteli a samostatná kapitola jsou všechny ty služby okolo, střešní bazén ap.

Od té chvíle jsme měli podobných zážitků vícero a bydleli jsme takto i ve Vietnamu, Thajsku či v Indonésii. Později jsem takto bydlel i sám, když jsem potřeboval klid na práci a nechtěl jsem řešit žádné další věci okolo. Při cestování pracuji a běžně se stane, že se musím věnovat práci třeba 16 hodin denně a nemůžu si dovolit pořádně se nevyspat nebo sedět na židli, která mi zničí zdraví. Občas je potřeba řešit hovory s lidmi na druhém konci světa a těžko by mě někdo omluvil, že mi nejde někde v hostelu internet. 

I když to člověku možná nepřijde, i zde se dají zažít docela zajímavé věci. Nedávno jsem se procházel ve 2 ráno v Kuala Lumpur a poslouchal hudbu, když mě zastavila policie a začala mě prohledávat. Ptali se mě, kde bydlím a když jsem řekl, že tady kousek v Hiltonu, tak mi policista oznámil, že mi rozhodně nevěří. Ukázal jsem mu tedy čipovou kartu od pokoje a poté oba policisté beze slova odjeli. Nebo jsem bydlel vedle saúdskoarabské rodiny a když jsme jeli výtahem a zastavili se v nějakém patře, otec rodiny vyběhl z výtahu, dal pokojskému nějaké peníze a zase se vrátil do výtahu a pokračovali jsme v cestě. No a před pár dny jsem bydlel v Taipei na patře s letuškami Emirates, to bylo taky zajímavé 🙂

Na začátku jsem se zaregistroval u Hilton Honors a každý pobyt se rezervuje přes tuhle aplikaci. Čím má člověk více nocí, tím se zvyšuje jeho status a s tím souvisí i výhody. Po 10 nocích se stane silver member, po 40 nocích gold member a po 60 nocích diamond member. Ten nejvyšší status znamená, že má člověk třeba zdarma snídaně. Super je přístup do executive lounge, což je speciální salonek k nejvyšším patře hotelu, kde může člověk pít a jíst po celý den zdarma. Naprosto top je upgrade, pokud je nižší obsazenost hotelu, dostanu mnohem lepší pokoj za cenu nejlevnějšího pokoje. Výborná věc je taky oddělený vysokorychlostní internet od ostatních hostů. Za každý pobyt navíc člověk dostává body, za které si pak může koupit další noci a každou 5. dostane zdarma. Takže za ten rok jsem nasbíral bodů tolik, že bych mohl třeba bydlet na Bali jeden měsíc úplně zdarma a mít všechny výše uvedené výhody. 

Minulý rok jsem Hiltonu takto strávil 61 nocí a na konci roku mi appka zfialověla a od Hiltonu mi přišla zpráva, že jsem se stal diamantovým členem. Já vím, že je to extrémně povrchní a řada lidi se na to bude dívat skrze prsty, ale mně to udělalo fakt velkou radost. Na tyhle hotely jsem se vždy díval jako na něco pro mě naprosto nedostupného a najednou mám nejvyšší status 🙂
A rozhodl jsem se, že si to hned vyzkouším v Taipei. Přišel jsem na recepci, paní recepční dohledala mojí rezervaci a oznámila mi, že si velice váží toho, že jsem si vybral právě jejich hotel a že je již všechno připraveno na můj příjezd. Automaticky mě přeřadili do pokoje s nejvyšším standardem, což znamenalo suites. Dále mi vysvětlili, kam mám všude přístup a dostal jsem poukázky na slevy do různých restaurací. Pak jsem se odebral na pokoj. Více už ve fotogalerii.