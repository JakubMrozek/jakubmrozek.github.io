
    <!doctype html>
    <html lang="en">
    <head>
      <meta charset="utf-8">
      <title>Vlakem přes Čínu | Svět patří těm, co se neposerou</title>
      <meta name="description" content="Cesta kolem světa">
      <meta name="author" content="Jakub Mrozek">
      <meta name="viewport" content="width=device-width, initial-scale=1, shrink-to-fit=no">
      <link href="https://fonts.googleapis.com/css?family=Open+Sans:300,600" rel="stylesheet">
      <link rel="stylesheet" href="styles/css.css">
    </head>
    <body>
      <div class='content'>
    
      <menu class='menu'>
        <a href='index.html'>Domů</a>
        <a href='rok-na-ceste-kolem-sveta.html'>Rok na cestě kolem světa</a>
        <a href='alba.html'>Alba a cestopisy</a>
        <a class='active'href='blog.html'>Blog</a>
      </menu>
    
    <div class='blog-post'>
      <h2 class='blog-headline'>
        Vlakem přes Čínu
        <span class='blog-date'>16.8.2017</span>
      </h2>
      <div class='blog-post-inside'>
        <div class='blog-post-left'>
          <div class='blog-content'>
          
Po více než třiceti hodinách cestování místním, hm, rychlíkem, jsem se dostal až do Kunmingu do jedné čínské rodiny. Jejich dcera, která umí anglicky, odjela na vdavky, takže tady není nikdo, s kým se domluvím. Po stěnách bytu visí fotografie všech možných lidí, kteří zde kdy přespali a já tuším, že mě tady brzy pověsí taky.

          <p>Cesta čínským vlakem je velký zážitek. Moje hostitelka v Xi’anu byla štěstím bez sebe, když zjistila, že vlak tentokrát odjíždí ne z hlavní stanice, ale z nějaké místní díry kolem. Prý se nebudu mačkat a budu mít klid. To je pravda, moc lidí tam nebylo, bohužel tam taky nebylo ani slovo anglicky, takže jsem obcházel místní policistky, ukazoval jim pas a ony mě postupně navedly až k místu, kde jsem si vyzvedl jízdenku, na terminál, do správného vagonu i správné postele.</p>

<p>Ve vlaku jsem byl, stejně jako všude jinde během současné cesty, jediný neasiat a kupéčko jsem sdílel s jednou velkou čínskou rodinou, jejíchž členové během celé jízdy jen jedli a mě ze začátku úplně ignorovali. Já si koupil v jídelním voze skromné 4 kuřecí prsty a jakmile jsem jeden z nich nabídl nejmladší dceři, zaregistroval to vůdce rodiny a od té chvíle jsem se stal členem kmene a byl mi nabídnut volný přístup k jejich jídlu. Nebo takhle, Číňané nebízí jídlo, Číňané nutí sníst všechno, co darují a ještě jsem nepřišel na to, jak říct NE.</p>

<p>V polovině trasy mne čínská rodina opustila, a než jsem začal přemýšlet, jak to všechno zhubnu, nastoupil do vlaku 情已逝, chvíli mě nesměle pozoroval a pak mi podal svůj telefon se zprávou, která je na obrázku. A pak se stalo to, čeho jsem se obával: pozval mě na jídlo. A tak jsem měl další večeři, během které jsem se mu snažil vysvětlit, odkud vlastně jsem. Jeho čínská mapová aplikace zobrazuje svět jen po Turecko, Evropu a Ameriku úplně ignorovala, takže to nebylo tak jednoduché.</p>

<p>Zítra je velký den, pokusim se o koupi kola. Teď jsem ale u té rodiny, bydlím hned vedle kuchyně, ze které se začalo ozývat cinkání nádobí a začínám mít nepříjemný pocit, že brzy budu mít další jídlo. Držte palce!</p>
          </div>
        </div>
        <div class='blog-post-right'>
          <img class='blog-post-img' src='facebook/timeline/photo_1658221677521362.jpg' />
        </div>
      </div>
    </div>
  
          
          </div>
        </body>
      </html>
    