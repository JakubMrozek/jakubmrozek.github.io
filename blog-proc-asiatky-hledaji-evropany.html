
    <!doctype html>
    <html lang="en">
    <head>
    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=UA-98639245-1"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'UA-98639245-1');
    </script>    
      <meta charset="utf-8">
      <title>Proč Asiatky hledají Evropany | Svět patří těm, co se neposerou</title>
      <meta name="description" content="Cesta kolem světa">
      <meta name="author" content="Jakub Mrozek">
      <meta name="viewport" content="width=device-width, initial-scale=1, shrink-to-fit=no">
      <link href="https://fonts.googleapis.com/css?family=Open+Sans:300,600" rel="stylesheet">
      <link rel="stylesheet" href="styles/css.css">
    </head>
    <body>
    
      <div class='content'>
      <ul class="menu">
        <li ><a href='index.html'>Domů</a></li>
        <li ><a href='rok-na-ceste-kolem-sveta.html'>Rok na cestě kolem světa</a></li>
        <li ><a href='vybaveni.html'>Vybavení</a></li>
        <li ><a href='alba.html'>Alba a cestopisy</a></li>
        <li class='active'><a href='blog.html'>Blog</a></li>
      </ul>
    
    <div>
      <h2 class='blog-headline'>
        Proč Asiatky hledají Evropany
        <span class='date'>25.3.2018</span>
      </h2>
      <div class='flex'>
        <div class='flex-2'>
          <div class='blog-content'>
          
Na Filipínách jsem bydlel několikrát v různých guesthousech a vždy to bylo u Američana či Brita, který si zde našel filipínskou ženu a už nedokázal utéct. Pro bílého může je to v Asii holt těžké. Ve všech východních asijských zemích je to asi podobné, možná až na Laos, kde je zákonem zakázán vztah mezi občankou Laosu a občanem jiné země. A v Mongolsku by občana zmlátili tamní vlastenci. Jen Filipíny se trochu vymykají v intenzitě, na vesnicích snad nejde koupit něco v obchodě, aniž by se mě někdo nezeptal, zda jsem single.

          <p>Jedna Vietnamka mi kdysi říkala, že je to ve vietnamštině lichotka, pokud někdo o někom řekne, že vypadá jako Evropan (naopak když řekne, že vypadá jako Číňan, je to urážka). U nás se často říká, že mají Asiatky takový zájem o Evropany kvůli penězům. Z části je to možná pravda, ale všechny, se kterými jsem se o tom bavil, mi vždy říkaly, že je to kvůli sociální nesvobodě, že je od nich očekávána jasná role a ony naopak touží po tom, co vidí ve filmech a seriálech ze Západu. Má čínská přítelkyně mi říkala, že byla od mala vychávána k tomu, že se má k muži chovat jako k Bohu. Občas si píšu s její sestřenicí, která se chce provdat, ale nemůže, protože sestra jejího přítele nechce dát ke sňatku souhlas, neboť si myslí, že nebude dostatečně dobrou manželkou, když ráda dělá věci po svém (v Číně musí se sňatkem souhlasit všichni členové rodiny, slučují se celé rodiny).</p>

<p>V Asii muž spadá jen do dvou kategorií: buď je good guy, nebo je bad guy. Bad guy je muž tehdy, pokud pije alkohol, má milenku nebo ženu bije. V opačném případě se může honosit titulem good guy. Slyšel jsem tyhle pojmy mnohokrát ve řadě zemí, naposled na Bantayanu, kde jsem bydlel v resortu u jedné křesťanské rodiny. Když jsem byl druhý den na snídani, přišla za mnou matka rodiny, podívala se na mě a řekla mi, že jsem good guy. Já jsem se začal smát a odpověděl ji, že mě vůbec nezná. Řekla mi, že tady mají nabídku alkoholu a já si včera nic alkoholického neobjednal (což je pravda, alkohol nepiju od doby, co jsme si v opilosti s jednou Mongolkou pořídili v Ulaanbaataru štěně).</p>

<p>Nedávno jsem strávil pár dní u Rogera a Lourdes (na obrázcích). Původně jsem měl ty dny strávit jinde, ale to místo vypadalo tak hrozně, že jsem se vydal dál a narazil na tento pár, který mne zachránil. Roger je Brit se smyslem pro humor ve stylu Monty Python a Lourdes je Filipínka, která ho už nepustila zpět do Evropy. Nejsem první člověk s kolem, který u nich byl, Roger mi říkal, že před roky jim na dveře zaklepala šedesátiletá cyklopaní s tím, že se v noci na Filipínách bojí, zda by si u nich na dvorku mohla postavit stan, že objíždí svět a už pár týdnů nespala jinde než na ulici. Roger a Lourdes ji ve stanu spát nenechali, místo toho na několik dní nechali bydlet v jednom ze svých luxusních apartmánů podobně jako mě.</p>
          </div>
        </div>
        <div class='flex-1'>
          <img width='350' class='blog-post-img' src='facebook/timeline/photo_1919409448069249.jpg' />
        </div>
      </div>
    </div>
  
          
          </div>
        </body>
      </html>
    