
    <!doctype html>
    <html lang="en">
    <head>
      <meta charset="utf-8">
      <title>Jak jíst v Asii | Svět patří těm, co se neposerou</title>
      <meta name="description" content="Cesta kolem světa">
      <meta name="author" content="Jakub Mrozek">
      <meta name="viewport" content="width=device-width, initial-scale=1, shrink-to-fit=no">
      <link href="https://fonts.googleapis.com/css?family=Open+Sans:300,600" rel="stylesheet">
      <link rel="stylesheet" href="styles/css.css">
    </head>
    <body>
      <div class='content'>
    
      <menu class='menu'>
        <a href='index.html'>Domů</a>
        <a href='rok-na-ceste-kolem-sveta.html'>Rok na cestě kolem světa</a>
        <a href='alba.html'>Alba a cestopisy</a>
        <a class='active'href='blog.html'>Blog</a>
      </menu>
    
    <div class='blog-post'>
      <h2 class='blog-headline'>
        Jak jíst v Asii
        <span class='blog-date'>26.2.2018</span>
      </h2>
      <div class='blog-post-inside'>
        <div class='blog-post-left'>
          <div class='blog-content'>
          
To nejlepší na východní Asii jsou street food restaurace. Pokud by je viděl nějaký pracovník hygienické kontroly z Evropy, patrně by dostal záchvat, s pláčem by utekl a už by nikdy nic nechtěl kontrolovat, ale já mám tyhle restaurace rád. 

          <p>V každé zemi jsou trochu jiné, tady v Bangkoku je jejich nabídka patrně nejpestřejší. V Asii je možné chodit i do klasických evropských restaurací s menu v angličtině. Jsou často plné turistů a mají i desetinásobně vyšší ceny (za angličtinu se v Asii snad vždy připlácí). </p>

<p>Já preferuji malé asijské restaurace, které často obsluhuje jen sám majitel. Ten brzy ráno přijede na motorce někam na ulici a rozbalí vše potřebné k vaření včetně několika stolů a miniaturních židliček. Celý den obsluhuje ve vedru hladové zákazníky a po 11 večer zase restauraci skládá na motorku a odjíždí domů. Během dne se musí k zákazníkům chovat hezky, protože když se tak chovat nebude, tak příště půjdou ke konkurenci, která sídlí o 5 metrů dále.</p>

<p>Pro člověka neznalého jazyka je někdy těžké objednat si v podobné restauraci jídlo. Hlavně v Číně měli často menu jen v čínštině a bez obrázků, na vesnicích v Thajsku je to také tak. V takovém případě aplikuji některé ze tří možných řešení:</p>

<p>1) První řešení je přeložit si pomocí Google překladače něco jako “Umírám. Potřebuji jídlo. Beru cokoliv. Nemluvím čínsky (thajsky, laosky etc). Prosím, pomožte.” a ukázat to obsluze. Pak obvykle následuje 100 otázek v čínštině (thajštině, laoštině etc), co přesně chci, takže se daleko nedostaneme. </p>

<p>2) Druhé možné řešení je vzít si menu, ukázat na některé jídlo a doufat. Je dobré zvolit něco uprostřed, protože taky můžete dostat mističku s kečupem. Tohle jsem přestal dělat od chvíle, kdy jsem zjistil, že jsem v Číně bydlel vedle restaurace, kde se prodávalo psí maso.</p>

<p>3) Poslední možnost lze aplikovat jen někdy, když má pojízdná restaurace někde nalepený obrázek jídla. Ten pak vyfotím a ukáži obsluze a řeknu, že přesně tohle chci. Obsluha pak obvykle pokývá hlavou a přinese mi něco úplně jiného.</p>

<p>Před časem se mi stalo, že jsem si právě takto objednal nějaké jídlo a donesli mi část nějakého zvířete. Byl jsem hladový, takže jsem to snědl a pak si to vyfotil na památku. O pár dní později tu fotku viděla 睿, podívala se na mě, zvážnila a zeptala se mě, zda vím, co to bylo za zvíře, na což jsem reagoval zamítavě. “It is a dog!”, řekla mi. Na chvíli jsem oněměl a uvědomil si, že to nikdy nikomu nesmím říct, jinak přijdu o většinu přátel a kompletní dědictví (kdo by se bavil s člověkem, který ochutnal psa, že). Naštěstí se ukázalo, že mezi výrazy “dog” a “duck” je velký rozdíl, minimálně ve výši mého dědictví.</p>
          </div>
        </div>
        <div class='blog-post-right'>
          <img class='blog-post-img' src='facebook/timeline/photo_1886258091384385.jpg' />
        </div>
      </div>
    </div>
  
          
          </div>
        </body>
      </html>
    